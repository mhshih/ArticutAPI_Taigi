麻糍 
庄跤 人 蹛 佇 揜貼 的 山 邊 ， 加減 攏 有 飼 狗仔 ， 是 濟少 爾 。 一來 鬥 顧厝 兼 掠 蛇 ， 二 來 較 袂 孤單 無 聊 。 就是 這 个 緣故 ， 我 佇 園 仔 內 嘛 飼 三隻 來 佮 阮 做伴 。 逐工 看  無 煩 無 惱 咧 傱 來 傱 去 ， 連 我 都 欣羨 甲 想欲 佮  耍 參 落去 。 料 袂 到 彼 隻 上 顧家 的 白 狗仔 ， 佮 一 尾 歹扭搦 的 飯匙銃 捙拚 十 捅 分 ， 煞 無張持 過往 去 。 阮 規 家 口 仔 攏 毋甘 搐 搐 ， 連紲 幾若工 起毛䆀 甲 袂 清心 、 無 自在 。 閣較 害 的 是 文 雄 佮 秀 珠 ， 見若 講 著 「 阿 白 」 攏 隨 喉滇 ， 就 知影 伊 敢若 一 个 阮 厝內 的 人 仝款 ， 較加 嘛 凝心 、 鬱卒 袂 煞 。 是 毋是 過頭 數念 的 緣故 ， 文 雄 佮 秀 珠 閣 去 斗南鎮 一 間 獸醫 遐 抱 一 隻 誠 古錐 的 白 狗仔 轉來 。 彼 種 有 透 淡薄仔 肉色 毋是 純 白 的 外 形 ， 就 共 號做 「 麻糍 」 。 該當 有 合 ， 你 一 聲 、 我 一 聲 叫 甲 親 戽 戽 ， 煞 叫 牢 咧 。 論真 來 講 ， 拄才 出世 的 狗仔 囝 ， 身軀 肥軟 仔 肥軟 、 圓 棍棍 的 漢草 ， 行路 開 跤 那 搖 那 趒 的 範勢 ， 佮 白 泡 泡 、 幼麵麵 拄才 會曉 行路 的 囡仔疕 ， 袂輸 仝 一 个 粿模 印 出來 彼 一 樣 ， 若 有 精差 嘛 無 蓋 濟 。 伊 猶 會 趁 另外 彼 兩隻 烏狗 仔 佇 園 仔 內 走相逐 、 捙拚 的 時陣 ， 親像 碌硞馬 按呢 綴 佇 尻川後 直透 傱 。 盍 會 知影 跤 短 身軀 矮 ， 仙 逐 都 袂 著 。 就 準 講 予 大 隻 狗 挨 甲 翱翱輾 、 拋 車輪 ， 攏 無 喈 ( ka in n ) 甲 半 聲 隨 翻身 追 參 落去 。 我 是 看 甲 笑 袂 出來 ， 足 想欲 共 𢯾 來 惜 惜 咧 。 食 飯 的 時間 ， 我 驚 伊 傱 去 佮 烏狗 相 搶 食 ， 三隻 分 做 三 个 所在 共 鍊 起來 ， 一 隻 一 碗 隨 人 的 隨 人 好 ， 才 袂 撞突 。 盍 會 知影 干焦 先 倒 大 隻 的 飼料 ， 極加 是 蹚 兩三秒 爾 ， 做 押 尾 的 細 隻 就 躘 起 躘 落 吠 甲 嚇嚇叫 ， 親像 使 話 拄咧 喝 無 平 棒 按呢 ， 真正 是 枵饞 甲 有賰 。 閣較 壓霸 的 是 食 四秀仔 的 時陣 ， 大的 會 讓 細的 ， 反 顛倒 細的 攏 無 咧 讓 ， 才是 僥倖 。 人 講 細 隻 飼 的 狗仔 較 會 仝心 ， 得人疼 。 啊 若 大 隻 才 掠 來 飼 的 ， 性癖 早 都 牢 入 骨 ， 袂 受 教 。 總是 這 攏 猶 小 局 爾 ， 毋管 早 飼 抑是 晏 掠 ， 捌 飼 過 狗仔 的 人 攏 知影 ，  的 顧家 、 盡忠 顛倒 無 人 會 憢疑 才是 上 大 齣 的 。 向望 伊 會當 趕緊 大漢 ， 佮 阮 規家伙仔 做伴 ， 求 平安 順序 逐工 樂暢 過日 就 好 矣 。 
作者 ： 藍 春 瑞 
